---
layout: post
category: blog
tags: infokancelar, reprezentace
title: "Středočeská ostuda v centru Prahy"
image: infocentrum-praha.jpg
author: Dalibor Záhora
date: 2016-09-14
---

*Víte, že Středočeský kraj vlastní atraktivní domy přímo na Královské cestě u Karlova mostu? Jde o tři historické budovy na křižovatce ulic Husova a Karlova. Pokud si ještě vzpomínáte na nechvalně proslulého sociálnědemokratického hejtmana Davida Ratha, možná si vzpomenete i na protesty, kdy v tomto domě rušil zavedenou Středočeskou galerii, která zde působila od roku 1963. Namísto ní zde instaloval reprezentativní informační středisko Středočeského kraje. Záměr to byl na jednom z nejrušnější turistických míst vcelku logický.*

Ratha odvál čas, tedy přesněji série trestní stíhání a soudů za rozkrádání. A čas odvál i jeho vize a středočeské ambice. Fakticky zaniklo i informační centrum. A nahradily ho neúspěšné pokusy o galerii. Až letos na jaře se zde otevřelo muzeum Apple. Cože to má společné se Středočeským krajem? Samozřejmě nic, snad jen to, že se v něm taky rostou jablka…

Ale nezoufejte, šedá garnitura současného vedení kraje pod splihlými prapory ČSSD a KSČM na propagaci kraje nezapomněla úplně. Pokud jste dostatečně všeteční, pozůstatky informačního centra po malém pátraní naleznete. Nečekejte žádné velké nápisy, spíše zapadlou kancelář s atmosférou nějaké cestovky před krachem. Pozor, zmást vás mohou i nápisy S´čhuanské centrum v Praze a reklama aerolinek Sichuan Airlines, které výlohám dominují. Při pozornějším pohledu najdete i nápisy Středočeský kraj a dokonce papírovou ceduli formátu A4 přilepenou izolepou v čtyřjazyčné mutaci!

Pokud zabloudí nějaký neznalý nešťastník dovnitř, bude dojista zmaten, kde že se to ocitl. Zda v čínské provincii nebo v české kolonii. Ale možná jde o maskovanou konceptuální práci utajeného umělce, který chtěl názorně demonstrovat galimatyáš probíhající globalizace. Nezbývá mu než zatleskat.

Zatleskat zcela určitě nelze současnému vedení kraje. Ale poděkovat se sluší, lepší prezentaci středočeské bezkoncepčnosti a odfláknutosti zřejmě vymyslet nelze. Nezakryjete to ani usilovné předvolební hemžení sociálních demokratů v kraji. Ovšem na podzim máme šanci to změnit. Přijďte k volbám, ať ukončíme tuhle středočeskou pražskou ostudu. 
