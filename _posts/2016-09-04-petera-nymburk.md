---
layout: post
category: blog
tags: dotace, skolstvi
title: "Špatné zkušenosti Nymburčanů s Milošem Peterou"
image: petera-puska.jpg
author: Petr Procházka
date: 2016-09-04
---

**_Když si tak v současných dnech čteme v médiích o "neviditelné" mluvčí jihomoravského hejtmana Michala Haška, jež měla za peníze daňových poplatníků psát pochvalné PR na téma superman Hašek, vzpomínám na korupční aféru olomouckého hejtmana nazvanou Vidkun, prověřování IT zakázek jihočeského hejtmana Zimoly, nečinnost zlínského hejtmana po výbuchu muničních skladů ve Vrběticích a mohl bych takto pokračovat u všech hejtmanů dosazených vládnoucí ČSSD._**

Zajímavou postavou je současný hejtman Středočeského kraje, pan Miloš Petera. V období Rathova království byl náměstkem hejtmana odpovědným za životní prostředí. Z této pozice se tedy musel podílet na rozhodnutí, co dál s letištěm Milovice. Za Rathovy vlády došlo k padesátiletému pronájmu tohoto bývalého vojenského prostoru podivné firmě RP Mladá. A ejhle! Tentýž pan Petera - tentokrát ale z pozice hejtmana - tlačí na ukončení této smlouvy. Podává dokonce trestní oznámení atd. Dokonce si je vědom, že v případě prohry soudního sporu hrozí Středočeskému kraji mnohamilionová pokuta. Nebylo by vhodné přijmout zákon o trestní odpovědnosti politiků za chybná rozhodnutí během jejich vlády? Trestem by mohlo být například propadnutí majetku (který získal v době výkonu funkce).

Druhou zajímavostí současného pana hejtmana je jeho zapojení do kauzy zinkovny AZOS CZ s.r.o. sídlící v Nymburce. Pan Petera sice tvrdí, že on jako bývalý starosta nemohl ovlivnit smlouvu mezi dvěma soukromými subjekty o prodeji budov, ale jako starosta města se přece musel vyjádřit k vlastnímu záměru pana podnikatele v procesu EIA. V zápisech se lze dočíst, že totéž vedení města nemělo tehdy k záměru žádné připomínky. Že je zinkovna, co používá toxické a žíravé chemikálie, umístěna 50 metrů od rodinných domů, mu tehdy nevadilo a dokonce tvrdil, že tím vytvořil nová pracovní místa pro Středočechy.

Výsledkem je, že firma pravidelně zamořuje toxickým spadem polovinu města, že občanům z poleptaných sliznic teče krev, že do města zavlékl agenturní zaměstance. Dokonce Policie neoficiálně přiznává, že o těchto agenturních "gastarbeitrech" nemá žádné informace - dokonce ani to, zda nejde o osoby podezřelé z páchání trestné činnosti v zemi původu.

Samostatnou kauzou je postup pana Petery při projednávání stížností občanů města. Nejprve tvrdil, že stížnosti na chemický zápach jsou nepodložené a že on jako vystudovaný chemik přece musí vědět, že taková výroba nemůže smrdět. Poté, co občané z vlastních kapes zaplatili za posudek odborné firmy, která jako zdroj zápachu jednoznačně identifikovala AZOS, začal tvrdit, že firmu přestěhuje z Nymburka do areálu Milovic. Protože se zastupitelé Milovic nenechali zaskočit a přijali opatření zamezující vznik továrny na chemické bázi, musel od nápadu potichu vycouvat.

Opět v radě podpořil organizační změny odboru životního prostředí, které patrně vedou k neprůhlednosti jednotlivých kroků a strachu úředníků vystoupit proti jeho zájmům. Posledním hitem bylo zastavení-nezastavení provozu AZOS pro nedostatky rekolaudace výrobní haly. A udělení-neudělení pokuty za porušení integrovaného povolení. Obě rozhodnutí mají odkladný účinek a firma vesele zamořuje vzduch dál.

Pan hejtman rád káže vodu a pije víno. Nedávno byl v tisku zveřejněn článek na téma statisícových odměn pana Petery za působení ve společnosti Vodovody a kanalizace Nymburk. To, že firma dlouhodobě zanedbávala infrastrukturu vodovodních a kanalizačních řadů není tajemstvím. Není tomu tak dávno, co výpadek na hlavním přivaděči odřízl občany města od vody. Místní tuší, že místo izolovaných kanalizačních řadů je dnes v podzemí spíše trativod. Každý občan města Nymburk při platbě za vodné a stočné zapláče, protože cena patří k nejvyšším ve Středočeském kraji.

O tlaku pana Petery na vytvoření další čínské montovny, která opět ubere zeleň z úrodného polabského pruhu, si občané také udělají obrázek. Opět vznikají "levná" pracovní mîsta pro agenturní zaměstnance. Zkušenost už nymburští občané mají mimo AZOS také s výrobnou levných televizí. Obávám se, že tento trend panuje nejen na Nymbursku, ale pod současným vedením i v dalších oblastech našeho kraje.
